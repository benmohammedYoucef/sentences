Sliɣ i teɣri ur nban.
Γer  tama-w id-essawal.
Muqlaɣ ɣer ger iẓekwan.
Wallaɣ lexyal d amellal.
Eniɣas d acu-k a flan?
Ayen akka lqed-ik imal?
Attwaliɣ deg-k ala iɣsan.
Aksum yudaf s lekmal.
Yenna nekk seg wid yekfan.
D aruḥ-iw kan id-mazal.
Am nekk ațas i-yellan.
Yal amkan yeččur wakal.
Γef tlelli nsebbel ayen yellan.
Neǧǧa-awen-d lmital.
Nugad kan ad aɣ-yettu zman.
Inexdem ad t-yawi uḥemmal.
Yenna usiɣ-d si tatut.
Tatut n wayen iruḥen.
Seg wagur teffer tagut.
Si tmes yexsin s idamen.
Si tmeddurt yenuɣen lmut.
Si mkul adrar iraɛden.
Si lqum ur nessin tafsuṭ.
Si leḥbas akk yeččuren.
Yenna nekk d miss n wagur.
Iwumi ksen tafat-ines.
Lḥiɣ i rɛud d ugeffur.
Ețsaɣ deg udfel n tmes
Usiɣ-d si lbatel d ẓuṛ.
Si snasel yuzan iɣes.
Timeqbeṛt i deg liɣ teččur.
Atas ig-cuban ɣur-s.
Tura niɣa-k ayen yellan.
Emli-t i win yellan di dduḥ.
Inas tafat ur d-ban.
Almi ɣlin acḥal d aruḥ.
Nekk seg wid yemmuten kfan.
Netlen wuḍan d lejruḥ.
Maɛna kunwi i d-yugran.
Ḥadret id neğğa ad-awen-iruḥ.
Niɣas ur tettuɣ isem-k.
Elweqt akken ibɣu yili.
Xas ur sinaɣ ara udem-ik.
Yisek i snaɣ tileli.
Akal d-fkiḍ s idamnen-ik.
Ass-a lqder-is ayettali.
Rebi ad yerḥem aruḥ-ik.
D wid k-yecban ilkeli.
Maɛna ziɣ teshel tatut.
Γef yimdanen ilkelli.
Win iɛeddan yemdel tawwurt.
Yettu igeḍran iḍelli.
Iɣil mi yessen tafsut.
Cetwa d ayen ur telli.
Yettu i g-ɛeddan yenna ifut.
Yettu tlam d tagut.
Yettu wid akk tewwi lmut.
Yettu imețți n tmețțut.
Yettu azal n tlelli.
